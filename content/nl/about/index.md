---
title: "Over ons"
layout: page/single.html
summary: "De 3DBAG is een open data set, beschikbaar via [3DBAG.nl](3DBAG.nl) met gedetailleerde 3D modellen van BAG panden in Nederland, die via gedocumenteerde algoritmen eenduidig en reproduceerbaar worden afgeleid vanuit de BAG en de AHN. Deze “modelresultaten” worden opgeslagen als individueel herkenbare registraties."
omit_header_text: true
#featured_image: '/images/tud.jpg'
type: page
menu:
  main:
    weight: 1
---


## Wat is de 3DBAG?

De 3DBAG is een open data set, beschikbaar via [3DBAG.nl](3DBAG.nl) met gedetailleerde 3D modellen van BAG panden in Nederland, die via gedocumenteerde algoritmen eenduidig en reproduceerbaar worden afgeleid vanuit de BAG en de AHN. Deze “modelresultaten” worden opgeslagen als individueel herkenbare registraties. In het stelsel van basisregistraties kennen we deze vorm ook in de modellen voor geologie en bodem uit de basisregistratie ondergrond. 

Naast de reconstructie algoritmen en de gereconstrueerde 3DBAG data voor heel Nederland in verschillende formaten, verschillende Levels of Detail en verschillende versies bestaat de 3DBAG voorziening uit de 3DBAG pijplijn software waarmee 3DBAG voor hele Nederland kan worden gereconstrueerd, inclusief voor- en nabewerking; een viewer; een downloadservice; web services (WFS/WMS, OGC API Features); hardware voor het processen, opslaan en beschikbaar stellen van 3DBAG; en documentatie/handreikingen. Alle 3DBAG onderdelen zijn beschikbaar als open data en open source software.

## Experimentele fase 2021-2023

De 3DBAG is voortgekomen uit onderzoeksprojecten bij de TU Delft vanuit de vraag of het mogelijk zou zijn om op volledig automatische wijze voor heel Nederland gedetailleerde 3D gebouwmodellen te genereren geschikt voor verschillende toepassingen. Het doel hiervan was om het gebruik van 3D geo-informatie in stedelijke toepassingen te stimuleren. De 3DBAG werd snel na de eerste publicatie (voorjaar 2021), als eerste dataset in zijn soort, positief ontvangen door gebruikers uit zowel het bedrijfsleven, de overheid, als uit de academische wereld.

Aangemoedigd door het initiële succes zijn er sinds de eerste versie in 2021 nieuwe versies van de 3DBAG uitgebracht (ongeveer 3 per jaar) waarbij er op basis van behoeften van gebruikers, en beschikbare (onderzoeks)financiering, verbeteringen en verrijkingen zijn aangebracht, zoals oppervlakten van muur- en dakvlakken, volumes, onderscheid tussen buiten- en binnenmuren, en aantal verdiepingen. In deze experimentele fase was de 3DBAG voorziening, zoals hierboven beschreven, een initiatief van de 3D Geoinformation onderzoeksgroep aan de TU-Delft (TU3D). De hoofdontwikkelaars van de 3DBAG uit deze onderzoeksgroep hebben in 2022 een eigen bedrijf gestart. De 3DBAG wordt sinds 2022 beheerd en doorontwikkeld door een samenwerking van [3DGeoinformation Group](https://3d.bk.tudelft.nl/) en dit bedrijf [3DGI](https://3dgi.xyz/).

De gegenereerde data wordt door veel organisaties gebruikt als basisdata. Om een idee te geven: de 3DBAG tegels worden maandelijks 100 000 keer gedownload en de web services worden maandelijks 850 000 keer bevraagd. Daarnaast wordt de 3DBAG via vele andere kanalen verspreid en gebruikt, zoals het groeiend aantal digitale tweelingen op stads- en gebiedsniveau. Voor deze toepassingen is het belangrijk dat 3DBAG open source blijft en dat de vindbaarheid en het gebruik ervan optimaliseert.

## Robuust maken van de software
Vanwege het belang van de 3DBAG voor de 3D Basisvoorziening Kadaster, heeft het Kadaster vanuit de WaU-middelen geïnvesteerd in de open source software, waardoor de kwaliteit van de software door het 3DBAG team op peil is gebracht en deze verder kan worden doorontwikkeld volgens de best practices van open source software. De verschillende, geüpgrade software-componenten zijn samengebracht en beschikbaar via de [3DBAG GitHub organisatie](https://github.com/3DBAG)

## 3DBAG en 3D Basisvoorziening Kadaster

De upgrade van de 3DBAG software maakt het nu ook mogelijk voor het Kadaster om te kiezen voor het uitgangspunt dat stabiele versies van de 3DBAG zullen worden opgenomen binnen het Gebouwenbestand van de 3D Basisvoorziening van het Kadaster en dat exact dezelfde 3D gebouwmodellen - dat wil zeggen gereconstrueerd met dezelfde versie van de software op basis van dezelfde brondata - op één plek zullen worden gereconstrueerd.

## Opschalingsfase 2024, start van 3DBAG innovatieplatform

De 3DBAG is de experimentele fase voorbij. Om het voortbestaan van de 3DBAG te garanderen en te zorgen dat 3DBAG een betrouwbare data én softwarebron blijft (ook nodig voor toekomstbestendige opname in de 3D Basisvoorziening), hebben een aantal belanghebbende publieke organisaties steun gegeven aan een virtueel samenwerkingsverband onder de naam 3DBAG innovatieplatform. De deelnemende organisaties aan deze samenwerking zijn Kadaster, RIVM, RVO, het Waterschapshuis, de gemeenten Amsterdam en Utrecht. Geonovum faciliteert en coördineert dit samenwerkingsverband. Deze samenwerking richt zich op de volgende 3 doelen:

- op korte termijn de continuïteit van de huidige 3DBAG voorziening veilig te stellen, inclusief het hiervoor essentiële beheer van de software

- innovaties in de 3DBAG voorziening vraaggestuurd te kunnen voortzetten

- gezamenlijk initiatieven te nemen die moeten leiden tot een duurzame verankering van de 3DBAG in het Zicht op Nederland datafundament.

Bovengenoemde deelnemers aan het 3DBAG innovatieplatform hebben zich gecommitteerd met een financiële afspraak voor 2024 en de ambitie om samen toe te werken naar een beter verankerde financiële oplossing.
